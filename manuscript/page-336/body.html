<div class="leaf flex"><div class="inner justify"><p>--- Puutarhassa. Lehmuksen alla.</p><p>--- Jääkää te tänne, pyydän, täti!</p><p>Päätään pudistaen vanha neiti katseli puutarhaan kiiruhtavaa miestä.</p><p>Kiireesti Kustavi kulki puutarhan läpi; hän näki jo kaukaa tuuheaoksaisen puun alta vaalean puvun pilkoittavan. Hänen lähestyessään likemmäksi, juoksi Leena ilosta huutaen vastaan.</p><p>Hän syleili, suuteli lasta ja sanoi sitte:</p><p>--- Mene tädin luo, Leena. Tädillä on sinulle puhuttavaa, — annettavaa, — juokse. Noin, noin!</p><p>Kun lapsi oli kadonnut pensaitten taa, astui nuori mies ihan tytön eteen. Käsityö sylissä hän istui, ahkerasti ommellen, silmää kohottamatta.</p><p>--- Tässä minä olen.</p><p>Hän istuutui penkin toiseen päähän.</p><p>--- Hyvää päivää Pirkitta, kuului ikäänkuin jostakin ylhäältä.</p></div> </div>
<div class="leaf flex"><div class="inner justify"><p>--- Mikäkö on? vastasi suuttuneena tyttö, — teidän poikanne pistää oppipoikaa naskalilla.</p><p>--- Mutta hyvä Jumala hänhän vielä on lapsi, sanoi rouvatäti.</p><p>--- Silloin te kasvatatte häntä huonosti, ja saatte hänestä vielä hyviä kokea, jos te sallitte hänen karata ihmisten kimppuun kaikilla aseilla, jotka vain hänen käteensä sattuvat.</p><p>--- No, no, murahti mestari, — tuollaisen oppipojan toki täytyy tottua sellaiseen.</p><p>--- Niinkö? Voitteko te omalletunnollenne ja niille ihmisille, joitten poika hän on, tehdä tiliä siitä, ettette te talossanne kohtele häntä paremmin kuin koiraa, jota lapset saavat kiusata, sen sijaan että te todenteolla opettaisitte hänelle ammattinne? Hyi, en minä antaisi lasteni noin ajan kuluksi rääkätä luontokappalettakaan.</p><p>--- Noin ajattelette yksin te talonpojat, sanoi mestari järeästi.</p></div> </div>
<div class="leaf flex"><div class="inner justify"><p>--- Tietysti et, sanoi toinen.</p><p>--- Ja jos minä olen teillä liikaa, niin menen pois, lähden pois — heti lähden pois.</p><p>Vaivalloisesti hän nousi ylös.</p><p>--- Sanokaa vain olenko teille liikana?</p><p>--- Ole sinä iloissasi että saat pysyä tuossa istumassa — rouva painoi hänet takaisin tuoliin — äläkä puhu noin turhia.</p><p>--- Hehheh, etpä sinä taida tahtoa, että minä menisin.</p><p>--- No niin.</p><p>--- Onko sinulla kirje siellä?</p><p>--- Sisarelta.</p><p>--- Kälyltäkö? Annappas tänne, sehän minunkin pitää lukea.</p><p>Vaimo pani sen, olkapäitään kohottaen, pöydälle. Vanha mies luki hitaasti, rivi riviltä, pysähtyi usein ja peitti kasvot käsillään.</p></div> </div>